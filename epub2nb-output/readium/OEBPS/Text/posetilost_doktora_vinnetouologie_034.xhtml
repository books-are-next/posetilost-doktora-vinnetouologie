<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>posetilost_doktora_vinnetouologie-31</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="posetilost_doktora_vinnetouologie-31" xml:lang="cs-CZ">
		<div class="Z-kladn--textový-r-meček">
			<p id="_idParaDest-30" class="MLP_uroven2_kapitola ParaOverride-1">Magistři</p>
			<p class="MLP_text_bez1radku ParaOverride-1">Jednoho dne přišel oběžník, že v&#160;rámci změn ve školství budou naše staré tituly nahrazeny jednotným titulem „magistr“. Byl pátek, Bláha za mnou přiběhl do školy a&#160;měl obě oči navrch hlavy. Ptal se mne, jestli chápu, že je to pro nás hrozně důležitý, zásadně, existenčně důležitý. Zase po dlouhé době strašně křičel, a&#160;když o&#160;nás mluvil jako o&#160;vinnetouolozích, tajemnice na mne přes stůl udiveně koukala.</p>
			<p class="MLP_text ParaOverride-1">„Chápeš, že ViDr. vznikl jako protiklad titulu PaedDr., který kdysi vybojoval Krátký?! Co bude s&#160;vinnetouologií, když nemá najednou svoji odvrácenou, temnou stránku?!“ řval. Jana byla na školení v&#160;Ma­ďarsku, syn na škole v&#160;přírodě a&#160;já se nechal přemluvit, že ten Krátkého konec důstojně oslavíme. Rovnou ze školy mne dotáhl na autobusové nádraží, bublal nadšením a&#160;o&#160;akci mluvil jako o&#160;tajném výletě.</p>
			<p class="MLP_text ParaOverride-1">Dovezl mne na konečnou do jedné vesnice u&#160;Děčínského Sněž­níku. V&#160;konzumu na návsi jsme si koupili lahev rumu, rohlíky a&#160;velkou plechovku olejovek. Zaplatili jsme a&#160;užuž mne Bláha táhl dál a&#160;sliboval, že už brzo uvidím cíl výletu, velikánský překvapení, až budu čubrnět.</p>
			<p class="MLP_text ParaOverride-1">Jenže než jsme došli k&#160;cíli, dostali jsme hlad. Parádní hlad. Okukovali jsme konzervu a&#160;přemýšleli, jak do toho. Bláha měl jenom nůž, který mi bleskově přenechal. Kuchal jsem tedy nožem plechové víčko a&#160;nemůžu říci, že zrovna úhledně. Náhle se mi smekla ruka a&#160;děsivě zubaté opižlané víčko mi rozpáralo celou dlaň. Zařval jsem, ucukl&#160;– a&#160;tím jsem si porci rybiček ve vlastní šťávě nacpal přímo do rány. Bláha se mnou soucítil. Vedl mne přes celou vesnici do hospody, která byla naštěstí otevřená, a&#160;přes chabé protesty hostinského se snažil rybičky vypláchnout ve výčepu. Přitom křičel na celou hospodu, že není čas na detaily, protože jde o&#160;život, čímž získal pozornost štamgastů v&#160;montérkách.</p>
			<p class="MLP_text ParaOverride-1">Olejovky se nepodařilo úplně odstranit a&#160;kdosi navrhl, že skočí do kravína pro penicilin. To znělo rozumně. Zpočátku i&#160;mně. Penicilin měl autoritu. Žlutý prášek jemný jako pudr se ale používal na rány a&#160;oděrky telat. Než jsem se zmohl na protest, sypal místní zootechnik ten zázrak do rány.</p>
			<p class="MLP_text ParaOverride-1">Díval jsem se na ni, překonával mrákoty a&#160;Bláha mezitím sehnal někoho s&#160;autem. Vyrazili jsme do nemocnice. Cestou můj přítel doufal, že stihneme dojet včas, dokud má jeho milovaná žena ještě službu. Za chvíli už s&#160;němým úžasem zírala do mé rány. Teprve přivolaný lékař se zeptal: „Co to tam, člověče, máte?“ „Rybičky,“ hlesl jsem. „Jaký rybičky?!“ vyjekl doktor. „No přece olejovky,“ doplnil Bláha. „Olejovky, jasně, to jsou olejovky,“ šeptal si doktor a&#160;žhavil telefon. „Řekněte jen tak pro zajímavost tady kolegovi, co máte v&#160;ráně,“ vyzýval mě, když se objevil první. „Olejovky,“ opakoval jsem rezignovaně, „posypané penicilinem na telata.“ Doufal jsem, že když budu spolupracovat, budu mít klid. Bláhova žena byla rudá jako rak a&#160;lékaři v&#160;sobě dusili smích.</p>
			<p class="MLP_text ParaOverride-1">Jen dva z&#160;doktorů se nesmáli. Jenže ti dva nejvíc zvětšovali moje muka: byli to rodiče mých žáků a&#160;dobře věděli, že tenhle vůl je ředitelem školy.</p>
			<p class="MLP_text ParaOverride-1">Dostal jsem domů nějaké prášky na bolest, ale nepomáhaly. Nespal jsem skoro celou noc, a&#160;když jsem konečně k&#160;ránu trochu zaspal, zdálo se mi o&#160;Hrdličkovi. Chodil kolem mne, říkal pořád dokola „Dobrý den, pane řediteli, dobrý den slovutný pane řediteli…“ a&#160;v&#160;očích měl strašlivý výsměch. Bylo mi jasné, že jestli se to donese Hrdličkovi, má mne na lopatě.</p>
		</div>
</body>
</html>